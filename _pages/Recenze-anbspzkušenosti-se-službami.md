---
ID: 2550
post_title: 'Recenze a&nbsp;zkušenosti se službami'
author: Patrick Zandl
post_excerpt: ""
layout: page
permalink: https://www.marigold.cz
published: true
post_date: 2012-10-29 10:45:10
---
<p>Velmi často na internetu zkouším či používám služby, které stojí reálné peníze. Někdy jsem spokojen, jindy nespokojen a co mě mrzí je, že dopředu se nedá zjistit, jak to dopadne, protože nemohu najít zkušenosti s dannou službou, které by mi pomohly v orientaci. Rozhodl jsem se tedy své zkušenosti ve zkratce popisovat na této stránce. Vždy píšu jen o službě, kterou jsem použil a ve zkratce popisuji svou positivní i negativní zkušenost (tedy tu, která nastala). Samozřejmě v případě kladné i záporné reference může jít o náhodu, prostě jsem službu použil a takto dopadla, víc v tom není.</p>
<h3>Abax.cz – servisní centrum počítačů</h3>
<p>Příjemné je, že notebook si umí vyzdvihnout vlastním svozem a na webu je vcelku přehledně vidět, co se děje se servisovaným počítačem. Mají široký záběr značek, ale dělají dost zakázek, což může mít vliv na rychlost. Oprava zdroje v notebooku a vyčištění trvalo s dopravou patnáct dní, stálo 2500 Kč, což jsem považoval za mírně dražší (1400 Kč práce), ale v mezích, které jsem považoval za rozumné. Hodnotím kladně, pokud potřebujete odvoz počítače. <a href="http://www.abax.cz/">Web</a>.</p>
<h3>Europe Easy Energy - alternativní dodavatel energií</h3>
<p>Alternativní operátor pro dodávku levnější elektřiny a plynu. Byla to má první změna dodavatele, takže jsem se trochu bál, jak to dopadne, ale všechno bez potíží. Mají web, kde se přihlásíte a vidíte vcelku přehledně, co se děje, jen přijaté platby jim tam haprovaly a nenačítaly se mnou poslané peníze, tak to zřejmě vyhodili. Až na tenhle lapsus je s nimi vše v pořádku, ani neotravují se zbytečnou komunikací a letáčky. Prostě dodávají plyn, elektřinu, faktury, já platím a vše funguje. Hodnotím kladně. <a href="http://www.3-e.cz/">Web</a>.</p>
<h3>EspressoServis.cz - servis kávovarů</h3>
<p>Dával jsem k nim servisovat kávovar Gaggia Classic, jedni z mála servisují Gaggia. Jenže už je to čtvrtý týden, co jsem k nim kávovar dal a nikdo se neozval, ačkoliv se ten samý týden měli ozvat s odhadem ceny. A když jsem jim volal, tak říkali, že se ozvou, že je toho na ně moc. Takže kávovar pořád nemám, zatím nejsem vůbec nadšený. <a href="http://espressoservis.cz/">Web</a>.</p>
<h3>Žufánek.cz - výběrové lihoviny</h3>
<p>Lihovar s vlastní produkcí alkoholu a eshopem. Mají tu věci, co já rád (Absinth třeba) z vlastní moc dobré produkce, expedice a dodávka zboží na úrovni. Dodávají i do kamenných obchodů, kde je můžete vyzkoušet, zda vám taky budou chutnat. Rozhodně doporučuji. <a href="http://www.zufanek.cz/">Web</a>.</p>